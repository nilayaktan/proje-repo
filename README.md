# GİRİŞ
Bu projede, Kaggle üzerinde yer alan Traffic Signs Preprocessed veri seti kullanılarak trafik işaretlerinin sınıflandırılması amaçlanmıştır. Veri seti, 32x32 piksel boyutlarında ve RGB renk formatında görsellerden oluşmakta olup, toplamda 43 farklı trafik işareti sınıfını içermektedir. Eğitim setinde 34.799, doğrulama setinde 4.410 ve test setinde 12.630 örnek bulunmaktadır. Projenin ilk aşamasında veri yükleme ve keşifsel veri analizi gerçekleştirilmiş, sınıfların dağılımları incelenmiş ve örnek görseller görselleştirilmiştir. Daha sonra veriler normalize edilmiş ve modelin daha sağlam öğrenebilmesi için veri artırma yöntemleri uygulanmıştır. Modelleme aşamasında CNN kullanılmıştır. Model, üç adet konvolüsyon katmanı ve bunları takip eden MaxPooling katmanları ile derinleştirilmiş; ardından Dense katmanlar ve Dropout uygulanarak aşırı öğrenmenin önüne geçilmeye çalışılmıştır. Eğitim süreci boyunca doğrulama seti kullanılarak modelin genel başarımı takip edilmiştir. Sonuç olarak, model test verisi üzerinde yüksek doğruluk oranına ulaşmış ve trafik işaretlerini başarılı şekilde sınıflandırabilmiştir. Ayrıca precision, recall, F1-score ve confusion matrix gibi metriklerle modelin performansı detaylı şekilde değerlendirilmiştir Bu proje, derin öğrenmenin gerçek hayatta otonom sürüş ve akıllı trafik sistemleri gibi alanlarda nasıl kullanılabileceğini göstermekte ve trafik işaretlerini otomatik tanıma konusunda uygulanabilir bir çözüm sunmaktadır.

# METRİKLER
Bu proje kapsamında trafik işaretlerini sınıflandırmak için geliştirdiğim CNN modeli, test setinde yaklaşık %95 doğruluk oranına ulaşmıştır. Bu sonuç, modelin genel anlamda farklı trafik levhalarını başarılı bir şekilde ayırt edebildiğini göstermektedir. Özellikle yaygın ve belirgin şekillere sahip sınıflarda (örneğin hız limiti levhaları, dur levhası) yüksek başarı elde edilmiştir. Bununla birlikte, benzer görünüme sahip sınıflar arasında modelin zaman zaman karışıklık yaşadığı gözlemlenmiştir. Örneğin bazı hız limitleri (30 km/h ile 50 km/h gibi) veya üçgen uyarı levhaları birbirine görsel olarak çok benzediği için, modelin bu sınıflarda hata yapma olasılığı artmıştır. Bu durum confusion matrix üzerinde de açıkça görülmüştür. Eğitim ve doğrulama eğrilerinde, modelin genelde stabil şekilde öğrenme sağladığı ve ciddi bir overfitting probleminin olmadığı izlenmiştir. Dropout katmanı bu noktada etkili olmuştur. Ayrıca, veri artırma teknikleri sayesinde modelin genelleme yeteneği artmıştır. Genel olarak, bu çalışmadan çıkan sonuç, derin öğrenme tabanlı CNN modellerinin trafik işaretlerini tanıma görevinde oldukça başarılı olduğunu göstermektedir. Ancak gerçek hayattaki uygulamalarda daha büyük, daha çeşitli veri setleri üzerinde eğitim yapılması ve farklı aydınlatma, açı, hava koşulları gibi etkenlerin de hesaba katılması gerektiği açıktır. Böylece model yalnızca laboratuvar ortamında değil, gerçek sürüş koşullarında da yüksek performans gösterebilir.

# SONUÇ VE GELECEK ÇALIŞMALAR
Bu proje ile trafik işaretlerini sınıflandıran bir derin öğrenme modeli geliştirilmiştir. Gelecekte bu çalışmayı daha kaliteli ve uygulanabilir hale getirmek için birkaç farklı geliştirme alanı öngörmekteyim. Öncelikle, modeli gerçek hayata daha yakın senaryolarda test edebilmek için daha büyük ve çeşitli veri setleri ile eğitmek faydalı olacaktır. Örneğin farklı ışık koşulları, hava şartları veya kamera açıları altında toplanmış dinamik veriler kullanılarak modelin genelleme kapasitesi artırılabilir. Bunun yanı sıra, projeye bir kullanıcı arayüzü eklemek de önemli bir adım olacaktır. Basit bir web veya mobil uygulama aracılığıyla kullanıcıların kendi yükledikleri trafik levhası görsellerini sınıflandırabilmesi, modelin gerçek kullanım değerini artıracaktır. Streamlit veya Flask gibi teknolojiler bu noktada değerlendirilebilir. Uzun vadede bu modeli, otonom araçlar veya sürücü destek sistemleri ile entegre edilerek gerçek zamanlı trafik işareti tanıma modülü haline getirmek mümkün olabilir. Böylece bu proje, sadece bir eğitim çalışması olmaktan çıkıp gerçek dünyada güvenlik artırıcı bir çözüm haline gelebilir. Ayrıca kendi kariyerim açısından da bu proje, bilgisayarla görme, derin öğrenme ve yapay zekâ tabanlı sistemler üzerinde uzmanlaşma yolunda önemli bir basamak olarak değerlendirilmektedir.

# LİNKLER
https://www.kaggle.com/code/nilayaktan/n-lay-aktan-proje
